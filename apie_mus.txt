— Slapta „Kardo ir žagrės“ sąjunga! — grėsmingai pakuždėjo Ostapas.
„Dešimt metų!“ — dingtelėjo Kisliarskiui.
— Pagaliau jūs galit pasitraukti, bet įspėju: mūsų rankos ilgos!..
„Aš tau parodysiu, šunsnuki, — pagalvojo Ostapas, — mažiau kaip už
šimtą rublių tavęs nepaleisiu“.
Kisliarskis išbalo kaip marmuras. Dar šiandien jis taip skaniai ir ramiai
pietavo, valgė vištų sturplelius, sultinį su riešutais, nieko nežinodamas apie
baisią „Kardo ir žagrės“ sąjungą. Jis pasiliko. „Ilgos rankos“ padarė jam
stiprų įspūdį.
— Piliečiai! — tarė Ostapas, atidarydamas posėdį. — Gyvenimas diktuojasavo įstatymus,
savo žiaurius įstatymus. Aš nekalbėsiu jums apie mūsų susirinkimo tikslą — jis jums žinomas.
Tikslas šventas. Visur mes girdim vaitojimus. Iš visų mūsų plačios šalies kampų žmonės šaukiasi pagalbos.
Mes turim ištiesti pagalbos ranką, ir mes ją ištiesim. Vieni jūsų tarnauja ir
valgo duoną su sviestu, kiti verčiasi atsitiktiniais verslais ir valgo
sumuštinius su ikrais. Ir vieni, ir kiti miega savo lovose, apsikloję šiltomis
antklodėmis. Tik vieni maži vaikai, beglobiai vaikai, palikti be priežiūros.
Šie gatvės, arba, kaip sako protinio darbo proletarai, šios asfalto gėlės,
turėtų susilaukti geresnio gyvenimo. Mes, ponai prisiekusieji tarėjai, turim
jiems padėti. Ir mes, ponai prisiekusieji tarėjai, jiems padėsim. (Dvylika kėdžių,
Jevgenij Petrov, Ilja Ilf)
